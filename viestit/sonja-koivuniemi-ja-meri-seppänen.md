---
title: Sonja Koivuniemi ja Meri Seppänen | Opinnäytetyö
layout: viestit
---
Mouhijärven yhteiskoulun lopettaminen ja kouluverkoston supistaminen säästö syihin vedoten käy juuri nyt keskusteluissa kuumana. Haluan myös itse nostaa esille näkökulman, joka osaltaan käsittelee samoja aiheita, joita tämän teeman ympärillä on ollut esillä. Näkökantani kumpuaa osittain myös ammatillisesta huolesta, joka osaltaan koskettaa ihan koko Suomea. Tekstini on pitkä, mutta olen halunnut perustella kantani sekä esittää ne lähteet mistä tietoni ovat peräisin.

Ensin haluan esittää hieman tutkittua taustatietoa suomalaisten lasten koulupäivästä:

Suomalaisten lasten koulupäivä on kansainvälisessä vertailussa lyhyt, välitunnit ovat suhteellisen pitkiä ja niitä on useasti. Myös valtion kaikille tarjoama maksuton kouluruokailu sekä koulumatkojen kulkeminen jalan tai pyörällä on poikkeuksellista muihin maihin verrattuna. (Kantomaa, Syväoja, Sneck, Jaakkola, Pyhältö & Tammelin 2018, 8.) Suomessa alle 5 kilometrin koulumatkan kävellen tai pyörällä kulkee noin 80 prosenttia oppilaista (Kantomaa ym. 2018, 12). Opetushallituksen sekä Liikunnan ja kansanterveyden edistämissäätiö LIKES:n vuonna 2018 laatiman tilannekatsauksen mukaan suurin osa alakouluikäisistä liikkuu kevyesti välituntien aikana. Kevyttä liikuntaa välitunneilla kertyy 5-luokkalaisista 58 prosentille, kun taas yläkouluikäisillä vain 15 prosentille. (Kantomaa ym. 2018, 12-13.)

Suomalainen koulupäivä sisältää tästä huolimatta myös paljon istumista ja paikallaanoloa. Mitä ylemmäs luokka-asteilla mennään, sitä enemmän paikallaanolo koulupäivien aikana lisääntyy. Liikkuva koulu –selvityksen mukaan alakoululaisilla kertyy päivittäin paikallaan vietettyä aikaa yhteensä 6 tuntia 24 minuuttia ja yläkoululaisilla 8 tuntia ja 12 minuuttia (Tammelin, Kulmala, Hakonen & Kallio 2015). 47 prosenttia koululaisten päivittäisestä paikallaan olosta tapahtuu nimenomaan koulussa. Tauottamaton paikallaanolo heikentää lasten ja nuorten hyvinvointia sekä lisää mm. tuki- ja liikuntaelinvaivoja. (Kantomaa ym. 2018, 11.)

Tuki- ja liikuntaelinvaivat ovat yleisiä ja kalliita, mutta ehkäistävissä olevia kansanterveydellisiä ja -taloudellisia ongelmia (Bäckmand & Vuori 2010). Erilaisia toimintakykyä rajoittavia tuki- ja liikuntaelinsairauksia on todettu jo yli miljoonalla suomalaisella (Bäckmand & Vuori 2010; Tuki- ja liikuntaelinliitto ry 2020b). Kouluikäisen toimintakykyä haittaavat usein hyvänlaatuiset, mutta toistuvat tule-oireet, jotka ovat oletettua yleisempiä. Lasten ja nuorten tuki- ja liikuntaelinkipujen taustalta ei usein löydy mitään sairautta. Oireet voivat liittyä esimerkiksi ylipainoon tai riittämättömään liikuntaan. Lapsilla ja nuorilla tuki- ja liikuntaelinkipuja ilmenee yleisesti jaloissa, selässä sekä niskassa. (Bäckmand & Vuori 2010; Tuki- ja liikuntaelinliitto ry 2020b.) Suurella osalla näitä kipuja voi esiintyä myös yhtäaikaisesti. (Bäckmand & Vuori 2010).

Kokonaisuudessaan tule-sairauksien aiheuttamat kustannukset Suomessa ovat yli 2,5 miljardia euroa vuodessa, joista niiden aiheuttamat suorat kustannukset ovat lähes 600 miljoonaa euroa vuodessa (Bäckmand & Vuori 2010). Kouluikäisten liikkumisen yksipuolisuuden ja vähäisyyden katsotaan ennustavan lisääntyviä tuki- ja liikuntaelinsairauksien hoitokustannuksia (Tuki- ja liikuntaelinliitto ry 2020a). Lasten ja nuorten liikkumattomuudesta johtuvat terveydenhuoltokustannukset saattavat rasittaa yhteiskuntaa aina 20-30 vuoden päähän asti (Tolpo 2019; Tuki- ja liikuntaelinliitto ry 2020a).

Eri keskusteluissa on paljon kohistu puolesta ja vastaan siitä, miten kohtuuttoman pitkiksi venyvät koulumatkat ja harrastusmahdollisuuksien tai niihin löytyvän ajan väheneminen vaikuttaa niin alakouluikäisen kuin yläkouluikäisenkin arkeen, terveyteen ja hyvinvointiin. Näihin vaikuttavia seikkoja olen pyrkinyt parhaani mukaan perustelemaan yllä, josta jokainen osaa varmasti omassa mielessään ynnätä mitä syntyy siitä, kun suhteettoman pitkät koulumatkat lisäävät entisestään lasten ja nuorten päivittäistä passiivista paikallaan oloa. Arjessa lasten luonnollinen liikkuminen on jo muutoinkin vähentynyt, mainittakoon nyt mm. tutkitusti lisääntynyt ruutuaika ja passiivisen elämäntyylin yleistyminen. Ajattelen, että kaupungeilla ja kunnilla ei ole enää yhtään varaa lisätä tätä passiivisuuden kulttuuria alati supistamalla palveluja, joiden saatavuus on kuitenkin jokaiselle perusoikeus. Koska koulupäivien aikainen liikunta on varsinkin yläkouluikäisillä erittäin vähäistä, katson, että koulumatkoista ja liikunnallisista harrastuksista kertyvä liikunta on kasvavalle keholle elintärkeää. Näistä kumpikaan ei kuitenkaan välttämättä toteudu, mikäli koulumatkat venyvät 50-100 kilometriä päivä, puhumattakaan siitä, kauanko näiden matkojen kulkemiseen menee. Olemmeko todella valmiita maksamaan sen hintalapun mukaisen hinnan, jonka kasvavat välimatkat palveluihin mm. kouluihin tulevat meille vielä tulevaisuudessa kustantamaan?

Liikkumisella ja fyysisellä kunnolla on osoitettu olevan merkitystä myös koulumenestykselle. Useat tutkimukset osoittavat, että kouluikäisten fyysisellä aktiivisuudella on positiivisia vaikutuksia kouluarvosanoihin sekä standardoituihin testituloksiin (Kantomaa ym. 2018, 14). Liikunnan ja tiedollisten toimintojen yhteyden voidaan osittain katsoa perustuvan aivojen rakenteiden kehittymiseen. Oppimisen ja muistin keskus sijaitsee hippokampuksessa eli aivotursossa, jossa säännöllisen liikunnan on todettu kasvattavan hiussuonten määrää sekä synnyttävän uusia hermosoluja (Kantomaa ym. 2018, 22). Uusimmat tutkimukset puolestaan osoittavat, että kognitiivinen ja motorinen oppiminen perustuvat samoihin aivomekanismeihin (Moilanen & Salakka 2016, 42-43; Zeng, Ayyub ,Sun, Wen, Xiang & Gao 2017, 10-11). Nämä kehitykselliset osa-alueet kulkevat limittäin, vaikuttaen toinen toisiinsa.

Mikäli lapsilta viedään mahdollisuus olla fyysisesti aktiivinen päivittäin vain siksi, että suurin osa päivästä kuluu taksissa istuen kouluun ja takaisin, voi sillä olla suuri merkitys kehityksellisesti mm. tarkkaavaisuuteen, toiminnanohjaukseen sekä työmuistiin. Asioihin, joilla jo nyt osalla oppilaista on jonkinasteisia haasteita. Näin ollen esille nousee myös huoli sellaisen ammattikunnan edustajista, jotka joutuvat painimaan kouluissa näiden ongelmien parissa päivittäin yhdessä niistä kärsivien lasten ja nuorten kanssa. En voi muuta, kuin todella toivottaa onnea opettajille kasvavien luokkakokojen ja ylivireisyyden kanssa painiskelevien lasten ja nuorten kanssa.

Tätä tekstiä kirjoittaessani olen viittä vaille valmis fysioterapeutti. Huoleni myös vanhempana asian tiimoilta on aito. Lähteet, joihin tekstissäni viittaan löytyvät kaikki syksyllä 2020 julkaistavasta ja opinnäytetyöparini kanssa toteuttamastani opinnäytetyöstä. Jaan mielelläni noiden lähteiden tarkemmat tiedot niistä kiinnostuneille, mikäli aiheeseen haluaa tutusta itse, eikä jonkun toisen kirjoittamana.

Kiitos, että jaksoit lukea loppuun asti. Toivottavasti myös tämä näkökulma herättää pohdintaa tulevaisuuden päätöksiä tehdessä.

Lähdeviitteellisten tekstien copyright: Sonja Koivuniemi & Meri Seppänen


<a href="https://www.pelastamyki.fi">< Palaa pääsivulle</a>
